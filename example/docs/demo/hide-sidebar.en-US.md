---
sidebar: false
nav: Demo
title: Hide Sidebar
order: 3
---

## 水调歌头·明月几时有

> 宋代 ：苏轼

丙辰中秋，欢饮达旦，大醉，作此篇，兼怀子由。

明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？(何似一作：何时；又恐一作：惟/唯恐)

## 水龙吟·登建康赏心亭

> 宋代 ：辛弃疾

楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。

休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！

## 望江南·幽州九日

> 宋代 ：汪元量

官舍悄，坐到月西斜。永夜角声悲自语，客心愁破正思家。南北各天涯。

肠断裂，搔首一长嗟。绮席象床寒玉枕，美人何处醉黄花。和泪捻琵琶。

## 点绛唇·闺思

> 宋代 ：李清照

寂寞深闺，柔肠一寸愁千缕。惜春春去。几点催花雨。

倚遍阑干，只是无情绪。人何处。连天衰草，望断归来路。(衰草一作：芳)

## 醉桃源·赠卢长笛

> 宋代 ：吴文英

沙河塘上旧游嬉。卢郎年少时。一声长笛月中吹。和云和雁飞。

惊物换，叹星移。相看两鬓丝。断肠吴苑草凄凄。倚楼人未归。

## 蝶恋花·梦入江南烟水路

> 宋代 ：晏几道

梦入江南烟水路，行尽江南，不与离人遇。睡里消魂无说处，觉来惆怅消魂误。

欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。
